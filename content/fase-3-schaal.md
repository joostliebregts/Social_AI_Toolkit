# Fase 3: schaal

> *Spiegel en brug* — Van één gesprek naar collectieve wijsheid die opstapelt over tijd.

---

Van één gesprek naar meerdere. Van één moment naar een traject. Hier wordt het collectief.

---

## Waar ben je?

Je hebt transcripten van meerdere gesprekken. Je hebt geïtereerd, patronen gevonden, reflecties gegeven. Nu vraag je je af: wat als dit groter wordt?

Wat als je niet één sessie analyseert, maar twaalf maanden aan gesprekken? Wat als de inzichten van de ene groep de volgende groep kunnen helpen? Wat als wijsheid niet verdampt na elke bijeenkomst, maar opstapelt?

Dit is de fase waar het persoonlijke collectief wordt, en waar het vluchtige blijvend wordt.

---

## Het verhaal: de scepticus die veranderde naar koploper

In een bottom-up pilot werkten we met een regiegroep van professionals, inwoners en ondernemers. Een van de deelnemers was in de eerste sessie openlijk sceptisch. Over het systeem: gefrustreerd, het gevoel dat er toch nooit iets verandert. Over de aanpak: "ik zie niet zo dat dit ergens gaat werken."

In die periode experimenteerde ik met de vraag: kun je eigenaarschap detecteren in transcripties? De AI-analyse van die eerste sessie gaf een lage eigenaarschapsscore. Logisch.

Maar toen we de tweede en derde sessie analyseerden, zag de AI iets verschuiven. De scores stegen. De taal veranderde van "het gaat toch niet lukken" naar "ik sta er open voor." De AI rapporteerde: "scepsis begint te kantelen naar openheid."

Ik dacht: is dit echt, of verzint de AI dit?

Toen, in de vierde sessie, zei de deelnemer iets opvallends: "Ik was sceptisch, maar nu begin ik het echt te zien."

Dat was precies wat de analyse al liet zien. Niet letterlijk — die deelnemer zei niet "ik voel me eigenaar" — maar figuurlijk. De verschuiving was echt.

Dit is wat analyses over tijd kunnen: verandering zichtbaar maken die anders onzichtbaar blijft.

---

## Wat kan AI hier?

### Het kernprincipe: opbreken en synthetiseren

Schaal betekent: niet meer één analyse, maar meerdere. Het proces is altijd hetzelfde: eerst opbreken in losse analyses, dan synthetiseren tot een geheel.

Dit klinkt simpel, maar het verandert hoe je werkt. In plaats van één grote vraag aan AI te stellen over al je materiaal, breek je het op in kleinere stukken — en pas daarna breng je de inzichten samen.

### Vier varianten van schaal

Er zijn verschillende manieren om met meerdere sessies te werken. Elke variant heeft zijn eigen ritme.

**1. Over tijd** — dezelfde groep, meerdere sessies

```
Sessie 1 ──► Sessie 2 ──► Sessie 3 ──► Sessie 4
    │           │           │           │
    ▼           ▼           ▼           ▼
 Analyse    Analyse     Analyse     Analyse
    └───────────┴───────────┴───────────┘
                      │
                      ▼
              Synthese over tijd
```

Dit is het Doesburg-model: één groep die je over maanden volgt. Je ziet ontwikkeling, groei, stagnatie. Het verhaal bovenaan deze pagina is hier een voorbeeld van.

**2. Parallel** — tegelijk maar apart (breakouts, sleutelfiguren)

```
      Breakout A ──► Analyse A ──┐
                                 │
      Breakout B ──► Analyse B ──┼──► Synthese
                                 │
      Breakout C ──► Analyse C ──┘
```

Drie groepen die tegelijkertijd praten. Elke groep krijgt een eigen analyse. Daarna breng je de inzichten samen: waar overlappen de zorgen? Waar verschillen ze?

**3. Na elkaar** — verschillende groepen, zelfde thema

```
Groep 1 ──► Groep 2 ──► Groep 3
    │           │           │
    ▼           ▼           ▼
 Analyse    Analyse     Analyse
    └───────────┴───────────┘
                │
                ▼
        Wat leren we?
```

Verschillende groepen die los van elkaar over hetzelfde thema praten. Je zoekt naar patronen: wat komt steeds terug? Wat is uniek voor één groep?

**4. Doordraaien** — voortbouwend (output wordt input)

```
Groep 1 ──► Analyse ──► Output 1
                            │
                            ▼
            Groep 2 ──► Input + Analyse ──► Output 2
                                                │
                                                ▼
                            Groep 3 ──► Input + Analyse ──► Output 3
```

Dit is het transformatieplan-model: de output van groep 1 wordt input voor groep 2. Elke groep bouwt voort op wat de vorige groep heeft opgeleverd.

### Wat dit mogelijk maakt

- **Patronen over tijd zichtbaar maken** — wat verandert, wat blijft? Waar zit de groei, waar de stagnatie?
- **Eigenaarschap zien groeien** — verschuift de taal van "zij moeten" naar "wij gaan"? Nemen mensen meer initiatief?
- **Verbindingen leggen tussen mensen** — haakjes vinden waar verbinding kan ontstaan, gedeelde worstelingen die mensen niet van elkaar weten

---

## Wat blijft menselijk?

De spanning in deze fase is het grootst. Je werkt niet meer met één gesprek, maar met maanden aan materiaal. De verleidingen worden groter: alles automatiseren, alles schalen, alles efficiënt maken.

Maar juist hier wordt het menselijke oordeel cruciaal. AI kan verbindingen vinden tussen mensen — maar zijn het echte verbindingen, of toevallige overlap? AI kan patronen over tijd laten zien — maar welke patronen vertellen het echte verhaal? En misschien het belangrijkste: niet alles hoeft gedeeld te worden. Sommige inzichten zijn voor deze groep, dit moment.

| AI kan... | Mens moet... |
|-----------|--------------|
| Haakjes vinden tussen mensen | Beoordelen of de verbinding echt is |
| Patronen volgen over maanden | Bepalen welke patronen ertoe doen |
| Signalen van eigenaarschap herkennen | Valideren of het echte groei is |

Hoe groter de schaal, hoe belangrijker het menselijke oordeel. AI kan tien patronen vinden — maar welke drie vertellen het echte verhaal?

---

## Spanningen in deze fase

**Overlap vs. echte verbinding**
AI vindt altijd overeenkomsten. De vraag is: is het een echte verbinding of toevallige overlap? Twee mensen die allebei "moe" zeiden zijn niet automatisch bondgenoten. Jouw oordeel bepaalt welke haakjes echt kunnen dragen.

**Alles laten zien vs. selecteren**
AI kan eindeloos patronen benoemen. De kunst is kiezen: welke drie vertellen het echte verhaal? Te veel is overweldigend. Te weinig mist nuance. De balans vinden is mensenwerk.

**Delen vs. bewaken**
Schaal maakt dingen zichtbaar die voorheen in de kamer bleven. Sommige inzichten zijn voor deze groep, dit moment. Wat mag gedeeld worden, wat moet beschermd blijven? Die afweging vraagt om extra zorgvuldigheid.

---

## De grotere vraag

Ergens in deze fase begint een andere vraag op te komen.

Je hebt gezien wat AI kan voor één sessie. Daarna voor meerdere sessies over tijd. Vervolgens voor een heel traject binnen een team of organisatie — patronen die zichtbaar worden, eigenaarschap dat groeit, dynamieken die je nu kunt benoemen.

En dan:

> Wat zou dit kunnen voor een buurt? Een gemeenschap? Een hele sector die met dezelfde uitdagingen worstelt?

Wat als we — met toestemming, met ethisch toezicht — AI zouden gebruiken om collectieve patronen zichtbaar te maken? Om wijsheid te laten opstapelen in plaats van te vervliegen na elke sessie, elke workshop, elk project?

Ik noem dit soms de "Social GitHub" droom. Ontwikkelaars delen code op GitHub — niet alleen hun oplossingen, maar ook hoe ze die oplossingen hebben gebouwd. Wat als gemeenschappen hetzelfde zouden kunnen doen? Niet alleen "dit werkte voor ons", maar ook "zo hebben we het aangepakt, dit waren onze worstelingen, dit leerden we onderweg."

Op die manier zou je op grote schaal van elkaar kunnen leren. Een buurt in Doesburg die iets ontdekt over hoe je eigenaarschap bouwt rond speelpleinen — die kennis zou toegankelijk kunnen zijn voor een buurt in Groningen die met hetzelfde worstelt. Niet als abstracte theorie, maar als concrete ervaring: hun woorden, hun proces, hun lessen.

Dat is nog een visie. Maar elke visie begint met kleine stappen — en die stappen zijn wat deze toolkit probeert te beschrijven.

---

## Praktische start

**Begin waar je nieuwsgierig bent.**

Heb je meerdere transcripten van vergelijkbare sessies? Vraag AI om te identificeren wat verandert tussen sessie 1 en sessie 3. Waar zit de groei? Waar de stagnatie?

Heb je breakout-sessies gehad? Analyseer elke breakout apart, en vraag daarna: waar overlappen de zorgen? Waar verschillen ze?

Het kernprincipe blijft hetzelfde: opbreken, analyseren, synthetiseren.

---

← *[Terug naar fase 2: verdieping](fase-2-verdieping.md)* | *[Terug naar het begin](../README.md)*

---

*Dit is gaande werk. Fase 3 bouwt voort op experimenten met opschalen — soms succesvol, soms niet. De visie is groot, de praktijk is bescheiden. Technieken voor deze fase worden nog ontwikkeld.*
