# Wat er nog meer in zat

> *Samen met AI verdieping zoeken in je transcript.*

**Fase:** [Fase 2: Verdieping](../fase-2-verdieping.md)

**Vorige stap:** [Transcriptie als fundament](transcriptie.md): je hebt tekst
**Dit:** Samen graven naar wat erin zit
**Volgende stap:** [Haakjes vinden](haakjes-vinden.md) (Fase 3): verbindingen systematisch zichtbaar maken

---

## Wanneer is dit relevant?

**Situatie:** Je hebt een sessie gehad. Het gesprek was waardevol. Maar je weet: er zit meer in dan wat je direct kunt benoemen.

**De neiging:** Vertrouwen op wat je onthield. Of een snelle samenvatting maken en door naar het volgende.

**Het principe:** Het transcript is geen eindproduct; het is ruwe olie. Met de juiste vragen kun je er meer uithalen dan je live kon bevatten. Niet omdat je iets miste, maar omdat er simpelweg meer in zit dan één persoon in één moment kan verwerken.

**De vraag:** Wat zou er boven komen als je samen met AI gaat graven?

---

## Het verhaal: samen verdieping zoeken

*Dit verhaal over de online bijeenkomst ken je misschien al van [Fase 1](../fase-1-begin.md). Hier gaan we dieper in op hoe we samen met AI de verdieping zochten.*

Maarten organiseerde een online bijeenkomst over smartphonevrij opgroeien. Veertien ouders deelden hun worstelingen over schermtijd, gaming, en het gevoel er alleen voor te staan. Waardevol mensenwerk.

Na afloop wilde hij er meer uithalen. Niet omdat hij iets gemist had, maar omdat hij wist dat er patronen in zaten die hij niet direct kon benoemen.

Hij kwam bij mij. We gingen samen aan de slag.

**Het proces:**
1. Ik transcribeerde ons gesprek live met Notion AI
2. Gaf dat aan AI met de vraag: "Help me hier een analyse-prompt voor te bouwen"
3. AI stelde drie vragen met elk twee opties
4. Maarten gaf richting én nuance

**De vragen die AI stelde:**

> "Focus op de emotionele leefwereld OF de actiebereidheid?"

Maarten: "Ik wil allebei. De actiebereidheid vloeit voort uit de emotionele leefwereld."

> "Frame vanuit hypocrisie/schuldgevoel OF vanuit de wens goed ouder te zijn?"

Maarten: "Vanuit het positieve. Mensen stimuleren veel meer vanuit wat ze willen dan vanuit schuld."

> "Output als gesprekswaaier (haakjes voor verbinding) OF als campagnemonitor (gaten en kansen)?"

Maarten: "100% gesprekswaaier. Verbinding maken is het allerbelangrijkste. De haakjes wil ik hebben, maar ik bepaal zelf hoe ik ze deel."

**Wat er boven kwam:**

Concrete haakjes voor gesprekken met andere ouders. Momenten uit het gesprek die mensen konden verbinden, als Maarten ze wist te vinden.

En één quote die de kern raakte:

> "Je kind gaat voor het eerst met de fiets naar school, helm op. Komt thuis en zegt: 'De hele klas heeft geen helm. Doe ik ook niet meer, anders hoor ik er niet bij.'"

Dit zat in het transcript. Door samen te graven kwam het naar boven, klaar om mee verder te gaan.

**Bron:** Het iteratie-gesprek en Maarten's Substack: [Wat ik niet hoorde in mijn eigen meeting](https://kampvuur.substack.com/p/wat-ik-niet-hoorde-in-mijn-eigen)

---

## Drie manieren om te graven

### 1. Structuur zoeken

Het gesprek had een rijkdom die je live niet kon ordenen. Nu kun je AI vragen om patronen te vinden.

**Hoe dit werkt:**
Je vraagt AI niet om een samenvatting, maar om ordening. "Welke thema's komen terug? Hoe verhouden ze zich tot elkaar? Wat is de rode draad?"

**Prompt-fragment:**
> "Analyseer dit transcript op structuur. Welke thema's komen terug? Hoe verhouden ze zich tot elkaar? Geef een overzicht, geen samenvatting."

**Wat AI vond in het smartphonevrij-gesprek:**

De "heatmaps" per schoolfase: een structuur die intuïtief aanwezig was, maar nu zwart op wit stond:

| Fase | De sfeer | Wat er speelt |
|------|----------|---------------|
| Kleuters & Onderbouw | "Het Paradijs" | Onwetendheid, voorzichtigheid: "Ben ik die zeikerd als ik er nu al over begin?" |
| Middenbouw | "De Schemerzone" | Verwarring, eerste druk: "Iedereen heeft er een, zegt mijn kind." |
| Bovenbouw | "De Realiteit" | Angst voor uitsluiting: "We zijn eigenlijk al te laat." |

Het resultaat is geen kortere versie van het gesprek; het is een kaart van wat er in zit.

*Heb je al een gevoel over wat die structuur zou kunnen zijn? Dan is [Intuïtie zwart op wit](intuitie-zwart-op-wit.md) misschien een betere ingang.*

### 2. Haakjes vinden

Momenten in het gesprek die mensen kunnen verbinden, als je ze weet te vinden.

**Prompt-fragment:**
> "Zoek in dit transcript naar momenten die mensen kunnen verbinden. Welke uitspraken of ervaringen zouden als 'haakje' kunnen dienen voor een gesprek tussen mensen die elkaar nog niet kennen?"

**Wat AI vond, concrete gespreksopeners per doelgroep:**

Voor kleuterouders:
> "Nu hebben we nog de tijd om het samen te regelen, straks hoeven we die strijd niet te voeren."

Voor middenbouwouders:
> "Sta jij ook alleen in dat Minecraft-gesprek? Laten we samen optrekken."

Voor bovenbouwouders:
> "Wat zou jij anders doen met de kennis van nu?"

Twee ouders die allebei worstelen, zich allebei alleen voelen, nu een haakje hebben om elkaar te vinden.

*Wil je dit systematischer aanpakken, over meerdere gesprekken? De volledige techniek staat in [Haakjes vinden](haakjes-vinden.md) (Fase 3).*

### 3. Krachtige quotes identificeren

Uitspraken die de kern raken, maar die in de stroom van het gesprek kunnen verdwijnen.

**Prompt-fragment:**
> "Identificeer de meest krachtige quotes uit dit transcript. Zoek uitspraken die de kern raken, emotioneel resoneren, of een spanning blootleggen. Geef de letterlijke woorden, geen parafrases."

**Wat AI vond, quotes die de kern raakten:**

De spiegel van eigen gedrag:
> "Ik ben echt vreselijk met mijn smartphone. Hoe kan ik het verbieden als ik er zelf ook op zit?"

De fietshelm-paradox:
> "Je kind gaat voor het eerst met de fiets naar school, helm op. Komt thuis en zegt: 'De hele klas heeft geen helm. Doe ik ook niet meer, anders hoor ik er niet bij.'"

Deze quotes waren niet gemist, maar ook niet direct als kern herkend. Totdat AI ze naar boven haalde.

---

## De prompt-aanpak

Hieronder de prompts die we daadwerkelijk gebruikten in het Maarten-gesprek.

### Stap 1: Vraag AI om te helpen een prompt te bouwen

In plaats van direct een analyse-prompt te schrijven, vroeg ik AI om mee te denken:

```
Dit is een transcript van mijn gesprek met Maarten over een
ouderbijeenkomst die hij organiseerde. Hij wil er meer uithalen.

Help me om een goede analyse-prompt te bouwen. Stel me eerst
een paar gerichte vragen zodat we de juiste richting kiezen.
```

*Bron: Zo begon ons iteratie-gesprek.*

### Stap 2: AI stelt richtingsvragen

AI kwam terug met drie vragen, elk met twee opties:

**Vraag 1: De focus van de 'Map'**
> Waar moet de analyse de meeste nadruk op leggen?
> - **Optie A:** De Emotionele Leefwereld (heatmap van gevoelens/angsten per fase)
> - **Optie B:** De Actie-Bereidheid (wie staat waar in de verandercurve)

Maarten: *"Ik wil allebei. De actiebereidheid vloeit voort uit de emotionele leefwereld."*

**Vraag 2: De taal van de frictie**
> Waar moet de prompt op inzoomen?
> - **Optie A:** De 'Interne Ouder' strijd (eigen schermverslaving, schuldgevoel)
> - **Optie B:** De wens om goed ouder te zijn (positieve motivatie)

Maarten: *"Vanuit het positieve. Mensen stimuleren veel meer vanuit wat ze willen dan vanuit schuld."*

**Vraag 3: Het doel van de output**
> Wat is de primaire functie?
> - **Optie A:** Een 'Gesprekswaaier': concrete haakjes voor verbinding
> - **Optie B:** Een 'Campagne Monitor': gaten en kansen voor groei

Maarten: *"100% gesprekswaaier. Verbinding maken is het allerbelangrijkste. Ik wil de haakjes hebben, maar ik bepaal zelf hoe ik ze deel."*

### Stap 3: De uiteindelijke prompt

Op basis van Maartens antwoorden bouwde AI deze prompt:

```
# CONTEXT & ROL
Je fungeert als een systemisch strateeg die [De Initiatiefnemer]
ondersteunt. Hij heeft een lokale werkgroep opgericht met als doel:
het smartphonegebruik bij kinderen uitstellen.

# OPDRACHT
Analyseer het transcript en creëer:
1. Een strategisch overzicht ("De Giant Map")
2. Een praktische gesprekstoolkit ("De Gesprekswaaier")

Het doel is niet om mensen te overtuigen met feiten, maar om
verbinding te maken op basis van gedeelde waarden en zorgen.

# RANDVOORWAARDEN
- Privacy: Gebruik GEEN echte namen
- Taal: Gebruik de *letterlijke bewoordingen* van deelnemers
- Toon: Empathisch, gericht op de wens goed ouder te zijn
- Vorm: Concrete haakjes, geen letterlijke scripts

# OUTPUT (in 3 delen)

## DEEL 1: DE TWEE HEATMAPS
Per schoolfase (Kleuters vs. Middenbouw vs. Bovenbouw):
A. De Emotionele Leefwereld: angsten, twijfels, onderliggende waarden
B. De Actie-Bereidheid: waar zit de energie, wie voelt urgentie

## DEEL 2: DE INTERNE STRIJD
De spanning tussen eigen telefoongebruik en wat we willen voor
ons kind. Frame dit als uitdaging, niet als hypocrisie.

## DEEL 3: DE GESPREKSWAAIER
Concrete 'haakjes' per doelgroep voor informele gesprekken.
Focus op de gemene deler, niet op overtuigen.
```

*Bron: De prompt die we samen met AI bouwden na het iteratie-gesprek.*

---

## De iteratie-les

Wat dit verhaal illustreert is dat de beste analyse ontstaat door dialoog.

Maarten gaf niet alleen antwoorden op de AI vragen; hij corrigeerde en nuanceerde:
- "Ik wil allebei" (niet of/of maar en/en)
- "Vanuit het positieve" (toon-correctie)
- "De haakjes wil ik, maar ik bepaal zelf hoe ik ze gebruik" (autonomie)

De prompt was het resultaat van samenwerking. Niet één perfecte vraag, maar een dialoog die steeds scherper werd.

Het hele iteratie-proces (met feedback-formules en de twaalf-rondes les) staat in [Iteratie als dialoog](iteratie.md).

---

## Wat je ermee doet

Het vinden van verrijking is stap een. De vraag is wat je ermee doet.

*Maar eerst: wat wil je eigenlijk bereiken? Het helpt om dat vooraf te bedenken; dan stuurt het je analyse.*

**Optie 1: Terugkomen in volgende sessie**
"Vorige keer kwam iets naar boven dat me is bijgebleven. Over de fietshelm. Kunnen we daar verder op ingaan?"

**Optie 2: Verbinding maken**
De haakjes gebruiken om mensen te verbinden die dezelfde worsteling delen.

**Optie 3: Integreren in synthese**
De patronen en quotes worden onderdeel van wat je teruggeeft aan de groep.

**Optie 4: Eigen verdieping**
Je noteert wat er boven kwam als input voor je volgende sessie. Welke thema's verdienen meer aandacht?

---

## Spanningen

**Samenvatten versus verrijken**
Een transcript door AI laten samenvatten geeft je een korter transcript. Geen verrijking.

*Mijn aanpak:* Ik vraag om structuur, haakjes, kernmomenten, niet om compressie. De vraag is niet "maak dit korter" maar "wat zit erin dat ik nog niet heb benoemd?"

**Niet in dialoog gaan**
De verleiding is om de eerste analyse te accepteren zonder vragen of correcties.

*Mijn aanpak:* Ik stel vervolgvragen. Ik corrigeer de toon. Ik geef richting. De beste analyse ontstaat in dialoog.

**Vooraf nadenken over de vervolgstap**
De neiging is om te analyseren zonder te weten wat je ermee wilt. Wat helpt: voordat je begint, bedenken wat je met de uitkomst gaat doen.

*Mijn aanpak:* Ik plan wat ik met de verrijking ga doen. In de volgende sessie, in een mail, in de synthese. Dat vooraf weten stuurt ook de analyse zelf. Dit is dezelfde logica als de [deconstructed burger](prompt-mensen-eerst.md): begin bij het doel en werk terug naar wat je nodig hebt.

---

## Filosofische verdieping

### Transcript als samenwerkingspartner

Een transcript is geen verslag van wat er gebeurde. Het is ruwe olie: grondstof voor verdieping.

De vraag is: "Wat zit er allemaal in dat ik nog niet heb benoemd?"

Dit is samenwerking. Jij brengt het mensenwerk: het gesprek, de energie, de verbinding. AI helpt om er meer uit te halen dan je in het moment kon bevatten.

### Meer dan je kunt bevatten

Elk gesprek bevat meer dan de deelnemers direct kunnen verwerken. Dat is geen tekortkoming; dat is de aard van rijke interactie.

Als facilitator of gespreksleider moet je in het moment zijn: luisteren, doorvragen, de energie lezen. Je kunt niet tegelijk alles wat gezegd wordt analyseren en ordenen. Dat hoeft ook niet, want het transcript vangt het op.

Transcriptie maakt het mogelijk om terug te gaan. AI maakt het mogelijk om samen te graven. De combinatie opent wat er al was, maar nog niet benoemd. Niet omdat je iets miste, maar omdat er simpelweg meer in zat dan je in het moment kon bevatten.

---

## Gerelateerde technieken

**Andere ingangen naar verdieping:**
- [Intuïtie zwart op wit](intuitie-zwart-op-wit.md): wanneer je al een gevoel hebt dat je wilt benoemen (dit is de proactieve variant)

**Het proces zelf:**
- [Iteratie](iteratie.md): hoe het iteratie-gesprek werkt dat in dit verhaal centraal staat

**Verder bouwen:**
- [Haakjes vinden](haakjes-vinden.md) (Fase 3): de volledige techniek voor systematisch verbindingen vinden over meerdere gesprekken

---

← [Vorige: Intuïtie zwart op wit](intuitie-zwart-op-wit.md) | [Terug naar Fase 2](../fase-2-verdieping.md) | [Volgende: Iteratie als dialoog](iteratie.md) →

---

*"Het gesprek was waardevol. Er zit meer in dan je live kon bevatten. Laten we samen graven."*
