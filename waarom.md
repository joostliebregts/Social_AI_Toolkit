# Waarom Social AI?

AI is overal. Je hebt er waarschijnlijk al mee gewerkt. Een vraag gesteld, een idee voorgelegd, een berg gedachten omgezet in iets waar je mee verder kon. Een verslag, een analyse, een structuur die je zelf niet zag.

En de vragen die veel mensen bezighouden: wat betekent dit voor ons? Gaat AI ons werk overnemen? Verdwijnt het menselijke?

Die vragen houden mij ook bezig. En eerlijk gezegd denk ik niet dat ik het antwoord heb.

Maar ondertussen is er iets anders gaande.

---

## Wat ik zie in sessies

Want wat ik merk in workshops, in langdurige trajecten, is iets anders dan de verhalen over AI die alles overneemt. Ik zie AI dat niet het menselijke vervangt, maar het vergroot.

Wat als je diezelfde kunstmatige intelligentie waarmee je vragen beantwoordt, toepast op samenwerking? Niet AI dat uit eigen bronnen put, maar AI dat werkt met wat mensen zeiden. Met de woorden die iemand koos, want die woorden zeggen iets over wat diegene belangrijk vindt.

Dat is waar ik naartoe wil met deze toolkit.

---

## Een voorbeeld uit de praktijk

Een sessie met mensen uit de GGZ. Ze praten over transformatie, over hoe zorg anders kan. De facilitator leidt het gesprek. Een ervaringsdeskundige deelt openhartig wat hij heeft meegemaakt.

Het gesprek gaat diep. Over de spanning tussen systeemeisen en menselijke maat. Iemand beschrijft een vrouw met een depressie die eigenlijk gewoon wilde sporten. Tien euro per week voor de sportschool kon ze niet betalen, dus werd ze doorverwezen naar een psychiater. "Wat ik daar aan tijd besteed heb," verzucht de professional, "daar had ze een half jaar naar de fitness van kunnen gaan."

De frustratie is voelbaar. Het systeem dat vastloopt. De regels die niet passen. De wens om te veranderen zonder dat bezuinigingen de toon zetten.

Maar na drie kwartier begint het gesprek te cirkelen. Steeds dezelfde vraag komt terug: hoe doorbreken we dit?

"Laten zien, laten zien," zegt iemand.

Maar hoe dan?

Een stilte. "Ik heb hem nog niet," geeft een van de deelnemers toe.

Dan besluit Jeroen, de facilitator, iets te proberen. "Zullen we eens kijken wat de AI-echo ons geeft? Misschien helpt dat wel."

Achter die "echo-knop" zit een prompt die ik van tevoren had voorbereid. De AI leest het gesprek en stelt een vraag:

> "Gezien de uitdagingen die jullie beschrijven, lijkt het cruciaal om te beginnen met kleine haalbare stappen die direct impact hebben in de wijk. Kunnen we een voorbeeld bedenken van zo'n concrete actie die we morgen al zouden kunnen starten, zonder dat we vastlopen in systeemeisen?"

Vanaf waar ik zat, zag ik de groepsdynamiek veranderen.

"Dit is wel mooi."

"Dat is de welbekende, hoe gaan we morgen starten met iets kleins?"

"Mooi gedaan!"

Opeens kwamen er concrete ideeën. Iemand deelde een project waar zij mee bezig was. Een ander noemde specifieke acties voor morgen. De vraag was er op het moment dat Jeroen hem nodig had.

Maar het interessante is niet dat AI een slimme vraag stelde.

Het interessante is wat er daarna gebeurde: mensen voelden zich gehoord. De vraag was gebaseerd op wat zij hadden gezegd. Hun woorden, hun zorgen, hun zoektocht, teruggespiegeld in een vraag die verder hielp.

---

## Waarom dit me raakte

Wat ik in dat moment zag, was iets waar ik lang naar op zoek was.

Mensen die zich niet gehoord voelen haken af. Of ze doen mee maar voelen geen eigenaarschap. Of ze blijven strijden om gehoord te worden, wat gezien wordt als weerstand of in de weg zitten. Dingen die we continu zien, in organisaties, in teams, in onze samenleving.

En hier zag ik het tegenovergestelde. Een groep die vastzat, die door een simpele vraag (gebaseerd op hun eigen woorden) opeens weer verder kon. Niet omdat AI het antwoord gaf. Maar omdat AI terugspiegelde wat zij al hadden gezegd, op een manier die hen hielp de volgende stap te zien.

Volgens mij zit daar iets fundamenteels.

---

## Wat dit mogelijk maakt

AI kan patronen herkennen die wij intuïtief aanvoelen maar niet kunnen benoemen. Zichtbaar maken wat mensen belangrijk vinden, als individu en als groep. De vertaalslag maken van wat verschillende mensen vinden naar iets wat voor iedereen werkt.

Niet door te beslissen. Niet door samen te vatten. Maar door terug te spiegelen wat er gezegd werd, in woorden die mensen herkennen als hun eigen woorden.

Dit is wat ik bedoel met AI dat vergroot wat ons menselijk maakt. Onze creativiteit. Ons verlangen om verhalen te vertellen. Onze behoefte om gezien te worden, gehoord te worden, ertoe te doen.

En als je dat stapelt, over sessies, over projecten, over gemeenschappen, ontstaat er iets groters.

Stel je voor: lokale kennis die schaalbaar wordt. Een interventie die werkte in een woonwijk. AI helpt ontdekken *waarom* het werkte, hoe actie tot gevolg leidde, hoe eigenaarschap groeide over tijd. En dan die les delen, zodat een andere wijk, een andere gemeente, een ander land ervan kan leren.

Samenwerking op grote schaal. Dieper ontdekken wat we als mensen nodig hebben, in een straat, in een gemeente, op de wereld. Wat een individu nodig heeft. Wat wij samen nodig hebben om gezond en gelukkig te zijn.

Dat is waar ik naartoe wil.

Daar gaat deze toolkit over.

---

## De eerste stappen

Het begint bij het vastleggen van wat mensen zeggen. Een transcript. Dat is de basis, want dan kan AI erbij, niet met eigen kennis maar met de kennis van de mensen zelf als bronmateriaal.

En dan verdieping. Patronen zien. Intuïties bevestigen. De vertaalslag maken.

En dan schaal. Van een sessie naar trajecten over tijd. Van een groep naar gemeenschappen. Van lokale wijsheid naar gedeelde patronen.

Die echo-knop uit het verhaal, waarom werkte die eigenlijk? Dat is de vraag waarmee het volgende deel begint.

> [Hoe mens en AI samenwerken](hoe.md)

*Liever eerst weten hoe je deze toolkit kunt gebruiken?*
> [Over deze toolkit](hoe-te-lezen.md)
