# Intuïtie zwart op wit

> *AI maakt zichtbaar wat je al voelde maar nog niet kon benoemen.*

**Fase:** [Fase 2: Verdieping](../../fase-2-verdieping.md)
**Bouwt voort op:** Transcripten als grondstof voor patroonherkenning

---

## Wanneer is dit relevant?

**Situatie:** Je hebt een gesprek gefaciliteerd. Je voelt dat er iets in zit: een patroon, een spanning, een ontwikkeling. Maar je kunt het niet precies benoemen.

**De neiging:** Vertrouwen op je gevoel. Of het gevoel wegstoppen omdat je het niet kunt onderbouwen.

**Het principe:** AI kan het transcript scannen op patronen die je intuïtief aanvoelt maar niet expliciet kunt maken. Het is een vergrootglas, geen vervanging voor je waarneming.

**De vraag:** Wat zou er veranderen als je kon laten zien wat je nu alleen voelt?

---

## Het verhaal: het patroon dat ik niet zag

We faciliteerden een regiegroep in een bottom-up verandertraject. Deze groep had al zoveel bereikt: ze hadden niet alleen problemen gesignaleerd en oplossingen bedacht, maar ook zelf sessies ontworpen en uitgevoerd. Ze hadden informatie opgehaald bij tientallen mensen in de organisatie. Ze hadden succeservaringen: in meerdere bijeenkomsten was duidelijk geworden: *dit zijn de patronen waar we met z'n allen iets aan moeten doen, dit doet ertoe volgens de mensen die we gesproken hebben*.

En toch zaten we weer in hetzelfde gesprek: alles wat mis kon gaan, alle beren op de weg, alle redenen om de beslissing uit te stellen. 

Ik merkte dat ik geïrriteerd raakte. In mijn hoofd zat ik me op te vreten: *jullie hebben al zoveel gedaan, waarom blijven we hier nou weer hangen?* Ik hoorde mijn mede-facilitator iets zeggen en dacht: *oei, nu gooi je olie op het vuur*. Op een gegeven moment zei ik, harder dan ik wilde: "Zien we nou niet wat hier gebeurt? We zitten in een cirkel."

Achteraf pakte ik het transcript erbij. Ik gaf het aan ChatGPT met de vraag: welke waarden zijn hier van kracht? Ik gebruikte de Spiral Dynamics lens als frame.

Wat terugkwam gaf woorden aan wat ik had gevoeld: er waren twee waardensystemen dominant. **Groen**: de gemeenschapszin, de wens om iedereen te betrekken, niemand buitensluiten. En **blauw**: de behoefte aan zorgvuldigheid, dat dingen netjes gebeuren, dat we niets vergeten, dat het volledig is.

Geen onwil. Geen weerstand. Zorg.

Ik had dat op dat moment niet door. Ik voelde alleen mijn eigen frustratie. Pas toen ik het zwart op wit zag, begreep ik wat er speelde, en wat ik anders had kunnen doen: het patroon benoemen *voordat* ik het ging opkroppen.

---

## Tweede voorbeeld: drie fases in één avond

De ouderavond over smartphonevrij opgroeien. In [Fase 1](../../fase-1-begin.md) las je al over Maarten en het fietshelm-moment. Hier bekijken we dezelfde sessie vanuit het perspectief van patroonherkenning: AI maakt zichtbaar wat je al voelde.

Veertien ouders delen hun worstelingen. Na afloop is er een gevoel: de gesprekken over kleuters waren anders dan de gesprekken over tieners. Maar hoe precies?

AI analyseerde het transcript en identificeerde drie fases:

| Fase | De sfeer | Dominante emotie |
|------|----------|------------------|
| **Kleuters & Onderbouw** | "Het Paradijs" | Onwetendheid & Voorzichtigheid |
| **Middenbouw** | "De Schemerzone" | Verwarring & Eerste Druk |
| **Bovenbouw** | "De Realiteit" | Angst voor Uitsluiting & Spijt |

Dit waren patronen die intuïtief aan te voelen waren, nu stonden ze zwart op wit. Met namen, met citaten, met een structuur.

Het gevoel was er. AI maakte het zichtbaar.

**De prompt die dit opleverde:**

```
# CONTEXT & ROL
Je fungeert als een systemisch strateeg en gemeenschapsbouwer.
Je hebt toegang tot het transcript van een ouderbijeenkomst (~14 deelnemers).

# OPDRACHT
Analyseer het transcript en breng de emotionele leefwereld in kaart,
ingedeeld per schoolfase (Kleuters/Onderbouw vs. Middenbouw vs. Bovenbouw).

# RANDVOORWAARDEN
- Privacy: Gebruik GEEN echte namen
- Taal: Gebruik de *letterlijke bewoordingen* van de deelnemers
- Toon: Empathisch, niet-oordelend
- Kijk voorbij de klacht ("mijn kind wil gamen") naar de onderliggende
  waarde ("ik wil dat mijn kind sociaal meekomt")

# OUTPUT
Per fase:
- Welke specifieke angsten, twijfels of comfortzones ervaren ouders?
- Waar zit de energie? Wie voelt urgentie, wie zit in de 'veilige haven'?
- Citaten die het patroon illustreren
```

*Bron: Smartphonevrij gemeenschapsanalyse prompt*

---

## Wat dit anders maakt dan analyse

Er is een cruciaal verschil tussen "AI vond iets nieuws" en "AI maakte zichtbaar wat ik al voelde".

**AI vond iets nieuws:**
Je wist niet dat er een patroon was. AI toont het. Je denkt: "Oh, dat had ik niet gezien."

**AI maakt zichtbaar wat je voelde:**
Je wist dat er iets was. AI geeft het woorden. Je denkt: "Ja, dat is het precies."

Het tweede is krachtiger. Niet omdat het verrassend is, maar omdat het bevestigt en verdiept. Je intuïtie krijgt een fundament.

---

## De prompt

Een prompt om patronen expliciet te maken die je intuïtief aanvoelt:

```
# ROL
Je bent een patroon-analist die helpt om impliciete groepsdynamiek
zichtbaar te maken.

# CONTEXT
Ik heb dit gesprek gefaciliteerd en heb een intuïtie dat er iets
verschuift over het verloop. Maar ik kan het niet precies benoemen.

# OPDRACHT
Lees het transcript en zoek naar:
1. Verschuivingen in toon of energie
2. Thema's die terugkomen maar anders worden besproken
3. Waardensystemen die botsen of domineren
4. Momenten waar de groep "kantelt"

# RANDVOORWAARDEN
- Baseer strikt op wat er staat, niet op interpretatie
- Bij twijfel: "mogelijk" in plaats van stellige bewering
- Gebruik hun woorden, niet jouw samenvattingen
- Zoek niet naar wat ik wil vinden, maar naar wat er is

# OUTPUT
Per gevonden patroon:
- Een herkenbare naam (in de taal van de groep)
- 2-3 citaten die het patroon illustreren
- Wat er verschuift (van X naar Y)
- "Mogelijk relevant": wat dit zou kunnen betekenen
```

*Dit is een startpunt: pas aan op jouw specifieke situatie en voeg context toe over wat je zoekt.*

---

## Drie toepassingen

### 1. Bevestigen wat je voelde

**Wanneer:** Je hebt een intuïtie over het gesprek. Je wilt weten of die klopt.

**Aanpak:** Geef AI het transcript zonder te zeggen wat je zoekt. Kijk of het terugkomt.

**In je prompt:**
> Analyseer dit transcript op dynamiek-patronen. Let specifiek op momenten waar de energie verschoof, onderwerpen die vermeden werden, en verschil tussen wat gezegd en wat bedoeld lijkt.

**Bijvoorbeeld:** Na een teambespreking voel je dat er spanning zit rond een bepaald onderwerp. Je vraagt AI om "dynamiek-patronen" te analyseren (niet rond personen, maar rond thema's). AI identificeert dat het gesprek drie keer wegdraaide van budgetdiscussies, telkens na een kritische opmerking.

### 2. Woorden vinden voor het onbenoemde

**Wanneer:** Je voelt iets maar hebt er geen woorden voor.

**Aanpak:** Vraag AI om het gesprek te analyseren op spanning, energie, verschuivingen. Kijk welke taal AI gebruikt.

**In je prompt:**
> Ik heb het gevoel dat er iets verschuift in dit gesprek maar ik kan het niet benoemen. Analyseer op verschuivingen in toon, energie, en thema's. Geef elk patroon een naam in de taal van de groep.

**Voorbeeld:** De "drie fases" (Paradijs, Schemerzone, Realiteit) waren niet mijn woorden. AI genereerde namen die het gevoel vingen.

### 3. Onderbouwing voor evaluaties

**Wanneer:** Je moet terugkoppelen aan een opdrachtgever of team. Je hebt een gevoel over hoe het ging, maar mist concrete onderbouwing.

**Aanpak:** Laat AI patronen identificeren met citaten. Gebruik die als onderbouwing.

**In je prompt:**
> Identificeer patronen in dit transcript. Per patroon: een herkenbare naam, 2-3 citaten die het illustreren, en wat er verschuift.

**Voorbeeld:** "Ik merkte dat de energie zakte bij dit onderwerp" wordt "Uit het transcript: op drie momenten verschoof het gesprek weg van [onderwerp], telkens na deze types opmerkingen..."

---

## Spanningen

**Groep versus individu**
Ook zonder namen in het transcript is het vaak mogelijk om uitspraken naar individuen te herleiden. De verleiding bestaat om te vragen: "Wie blokkeert hier?" Waarom ik denk dat dat problematisch is: het creëert een onveilige dynamiek. Mensen voelen zich bekeken in plaats van gehoord.

*Mijn aanpak:* Ik analyseer op groepsniveau en rond thema's, niet rond individuen. De dynamiek in een groep is vaak *tussen* mensen; daar kan ik mee werken zonder iemand persoonlijk te analyseren. Ik vraag naar "welke spanningen spelen er" in plaats van "wie veroorzaakt de spanning".

**Confirmation bias**
Ik zoek bevestiging van wat ik al denk. AI vindt het "bewijs" dat ik wil vinden.

*Mijn aanpak:* Ik vraag ook naar patronen die mijn intuïtie tegenspreken. "Wat zou er tegen dit patroon pleiten?" Een andere strategie is neutralere vragen stellen. In plaats van "hoe ongezond is alcohol?" (dat al een richting impliceert) vraag ik "wat is het effect van alcohol op het lichaam?" Die tweede vraag levert een veel bredere belichting op.

**Te veel vertrouwen op AI**
AI vindt altijd iets. Niet alles wat het vindt is een echt patroon.

*Mijn aanpak:* Ik check tegen mijn eigen gevoel en tegen wat anderen herkennen. Als zij het niet herkennen, is het mogelijk geen patroon.

**Patronen als feiten presenteren**
Het verschil tussen "het lijkt alsof" en "uit analyse blijkt" is klein in woorden, groot in effect.

*Mijn ervaring:* Wanneer ik te stellig ben over wat AI vindt (en in het algemeen), merk ik dat mensen zich terugtrekken. Taal van mogelijkheid — "mogelijk onderbelicht", "een patroon dat naar voren komt" — geeft hen ruimte om zelf te toetsen of het klopt.

---

## Veilige defaults

- [ ] Analyse op groepsniveau, niet op individuen?
- [ ] AI-observaties geframed als mogelijkheden, niet als feiten?
- [ ] Patronen gecheckt tegen eigen gevoel?
- [ ] Citaten als onderbouwing meegenomen?
- [ ] Ruimte gelaten voor tegenspraak?

---

## Filosofische verdieping

### Van voelen naar woorden

Wat ik steeds weer merk: intuïtie is lastig. Je voelt dat er iets speelt, maar je kunt het niet aanwijzen. Het zit in je lijf, niet in je hoofd. Je weet het wel, maar je kunt het niet zeggen.

Volgens mij hangt het van je ervaring af hoe goed je dat gevoel kunt vertalen naar woorden. Een ervaren facilitator voelt spanning en kan direct benoemen: "Ik merk dat we rond dit onderwerp steeds wegdraaien." Ik had die woorden niet in die ene regiegroep-sessie. Ik voelde de frustratie, maar ik kon niet benoemen wat er speelde, totdat ik het transcript analyseerde en AI me hielp om het te zien.

Het interessante is: de intuïtie was er al. AI heeft die niet gecreëerd. Wat AI deed was de vertaalslag maken: van iets onzichtbaars naar iets wat ik kon benoemen en bespreken.

### Het vergrootglas

Dit is waar de vergrootglas-metafoor voor mij klopt. AI vergroot wat er al is. Het maakt zichtbaar wat in het transcript zit, maar wat je in het moment niet kon verwerken. Het geeft structuur aan wat je aanvoelde maar niet kon ordenen.

Ik zie daardoor nu dingen die ik eerder miste. Het geeft me meer vertrouwen om patronen te benoemen, omdat ik onderbouwing heb. En misschien het meest waardevol: ik leer nieuwe patronen herkennen, en manieren om daar een volgende keer mee om te gaan.

Dat is ook een vorm van democratisering. Het herkennen van groepsdynamiek was voorheen voorbehouden aan facilitators met jarenlange ervaring. AI maakt die vaardigheid toegankelijker, niet door de ervaring te vervangen, maar door de vertaalslag te ondersteunen.

### De waarde van woorden

Er is iets bijzonders aan het zwart-op-wit zien wat je voelt. Het is niet alleen communicatie naar anderen; het is ook helderheid voor jezelf.

De "drie fases" (Paradijs, Schemerzone, Realiteit) waren er al. Ze hadden alleen nog geen naam. Door de naam te geven, werden ze bespreekbaar, deelbaar, bruikbaar. En "groen" en "blauw" in die regiegroep? Dat gaf me een manier om over de dynamiek te praten zonder iemand de schuld te geven.

Dit is wat AI kan: niet nieuwe waarheid creëren, maar bestaande waarheid benoemen.

---

## Gerelateerde technieken

**Andere ingangen naar verdieping:**
- [Wat er nog meer in zat](wat-er-nog-meer-in-zat.md) — samen met AI graven naar structuur, haakjes en krachtige quotes (dit is de reactieve variant: je voelt nog niet precies wat je zoekt)

**Verder bouwen:**
- Patronen over tijd *(Fase 3 — komt nog)* (Fase 3) — intuïties over langere trajecten bevestigen

---

<- [Vorige: Van gesprek naar plan](gesprek-naar-plan.md) | [Terug naar Fase 2](../../fase-2-verdieping.md) | [Volgende: Wat er nog meer in zat ->](wat-er-nog-meer-in-zat.md)

---

*"AI maakt zichtbaar wat intuïtief aan te voelen was, maar nog niet zwart op wit stond."*
