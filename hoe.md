# Hoe mens en AI samenwerken

Die echo-knop uit het verhaal hiervoor, waarom werkte die?

De AI deed iets indrukwekkends: een half uur gesprek samenvatten en precies de juiste vraag formuleren. Dat is bijzonder. Maar het werkte niet alleen daarom.

Het werkte omdat het op het juiste *moment* kwam. De groep zat vast, de energie zakte, en precies toen kwam er een vraag die ze hielp verder te komen. De AI kon de vraag stellen, maar de facilitator moest voelen wanneer.

Wij zijn sociale wezens. We willen ertoe doen, gehoord worden, samen iets bouwen. Dat gevoel waarmee je uit een samenwerking komt, is iets wat alleen mensen voor elkaar kunnen creëren. Maar AI kan ons wel helpen om dat gevoel te versterken.

Volgens mij is dat waar het om draait. Niet alleen wat AI kan, maar wanneer en hoe je het inzet. Er zijn een paar principes die mij helpen om die keuze te maken.

---

## De zes principes

Elke keer dat ik AI inzet in een sessie, voel ik hetzelfde. Er zijn dingen die AI kan die ik niet kan (razendsnel patronen herkennen, eindeloos geduldig samenvatten). En er zijn dingen die ik moet doen die AI niet kan (mensen de ruimte bieden om zichzelf te zijn, lichaamstaal lezen, bepalen welke richting we ingaan). Die keuze maak ik steeds opnieuw, en ik merk ook dat het verandert naarmate AI intelligenter wordt. 

Na een tijdje begon ik patronen te zien. Die patronen heb ik in zes principes gevat. Hieronder leg ik ze uit. In de drie fases die volgen in deze toolkit, of je nu begint met je eerste transcriptie of maanden aan gesprekken analyseert, dezelfde principes weven erdoorheen.

| De spanning             | AI kan...                  | Mens moet...             |
| ----------------------- | -------------------------- | ------------------------ |
| Ritueel vs intentie     | Rituelen efficiënter maken | Intentie bewaken         |
| Jouw woorden, jouw plan | Analyseren en samenvatten  | Verwoorden en beslissen  |
| Eigenaarschap door taal | Letterlijk citeren         | Herkenning voelen        |
| Iteratie als dialoog    | Snel genereren             | Sturen en feedback geven |
| Timing boven perfectie  | Direct reageren            | Het juiste moment voelen |
| Prompt de mensen eerst  | Input verwerken            | De ervaring ontwerpen    |

---

### 1. Ritueel vs intentie

In een workshop schrijft iedereen op sticky notes, clustert samen, stemt. Dat is een ritueel. Maar waarom doen we dat eigenlijk? De *intentie* is dat ideeën mengen, dat iedereen bijdraagt, dat je samen tot iets komt.

AI kan het ritueel veranderen. Mensen praten in plaats van schrijven, AI clustert in real-time. Prima. Maar de vraag die ik mezelf stel: blijft de intentie behouden? Mengen de ideeën nog? Draagt iedereen nog bij?

Wat ik merk is dat je rituelen gerust kunt veranderen, zolang je de intentie niet verliest.

*Veranderen we het ritueel of veranderen we de intentie?*

Rituelen mogen veranderen. Maar wie bepaalt of de intentie behouden blijft?

---

### 2. Jouw woorden, jouw plan

In een sessie over zorgvernieuwing had AI een prachtige synthese gemaakt van de gezamenlijke visie. Iedereen was onder de indruk. Toen vroeg iemand: "Kan de AI niet gewoon het implementatieplan maken?"

Mijn antwoord: "Dat kan het prima, maar jullie zijn de ziel van dit alles. Het feit dat jullie erover praten, zorgt ervoor dat jullie het waarschijnlijk zullen steunen."

Het punt is niet dat AI geen plan kan maken — dat kan het prima. Het punt is dat eigenaarschap ontstaat als we iets van onszelf erin stoppen. Als jij het zegt, is het van jou. Als AI het zegt, is het van AI.

*Blijft de dialoog centraal, of nemen we een snelweg naar oplossingen?*

Eigenaarschap ontstaat door het zelf te zeggen. Maar hoe zorg je dat die woorden ook echt van hen blijven?

---

### 3. Eigenaarschap door taal

Het verschil tussen "je praat tegen een muur" en "communicatieproblemen" lijkt klein. Maar het eerste is wat iemand zei: ruw, emotioneel, herkenbaar. Het tweede is consultant-taal: glad, professioneel, onpersoonlijk.

Wanneer mensen hun eigen woorden terugzien, herkennen ze zichzelf: "Ja, dat zeiden wij." Die herkenning is waar eigenaarschap ontstaat. Parafraseren (hoe goedbedoeld ook) breekt dat.

Volgens mij is dit de simpelste toets: als mensen denken "ja, dat zeiden wij" werkt het. Als ze denken "dat klinkt als een consultant" is er iets mis.

*Herkennen mensen henzelf in de output?*

Hun woorden letterlijk bewaren en terugkoppelen is het doel. Maar wat als de AI-output niet klopt?

---

### 4. Iteratie als dialoog

AI is een samenwerkingspartner die probeert te begrijpen wat je bedoelt. Net als bij een collega: als iets niet klopt, leg je uit wat je anders wilt. Je sleutelt niet zelf aan hun werk; je geeft feedback.

Wat beter werkt dan zelf aanpassen: pauzeren en AI feedback geven. "*Dit is 70% wat ik zoek. Wat mist: meer concrete voorbeelden. Probeer opnieuw."*

Door te itereren leer je twee dingen. Je ontdekt wat AI kan (soms dingen die je zelf niet wist). En je leert scherper formuleren wat je eigenlijk probeert te bereiken. Het resultaat is beter dan wat je solo had gemaakt.

*Werk ik samen met AI of ga ik het zelf zitten aanpassen?*

Samen verfijnen met AI is waardevol. Maar soms is ons gevoel belangrijker dan de perfecte prompt.

---

### 5. Timing boven perfectie

Die echo-knop uit het verhaal: waarom werkte die? Niet omdat de analyse perfect. Het werkte omdat het op het juiste moment kwam.

Als de energie zakt, als het gesprek ronddraait, als mensen vastlopen: dán helpt een reflectie. Achteraf, als mooi rapport, heeft het minder impact.

AI is snel. Maar timing vereist menselijk aanvoelen. Je moet het moment voelen waarop interventie helpt.

Maar timing gaat over meer dan het juiste moment kiezen. Het gaat over voelen wat er in de kamer speelt. Wie haakt af? Waar is consensus? Wanneer heeft iemand iets te zeggen maar durft niet?

En uiteindelijk: met welk gevoel gaan mensen naar huis? Die vraag kan geen AI beantwoorden. Wij zijn sociale wezens: we willen ertoe doen, gezien worden, samen iets bouwen. Dat gevoel creëren is mensenwerk.

*Wat vertelt mn intuïtie me? Wat heeft deze groep nu nodig?* 

Timing gaat over wanneer. Maar wat je teruggeeft, hangt af van wat je te horen kreeg.

---

### 6. Prompt de mensen eerst

Hoe krijg je mensen zover dat ze vanuit hun geleefde ervaring praten, niet vanuit abstracte meningen?

Volgens mij begint het met een gevoel van veiligheid. Mensen delen pas echt als ze zich gezien voelen. En het hangt af van de vraag die je stelt. Verhalen verbinden: geleefde ervaring valt niet te betwisten. Maar een rationele samenvatting? Daar kun je over discussiëren.

Vergelijk:
- "Hoe vind je dat de samenwerking in je team gaat?" → je krijgt meningen, abstracties
- "Kun je een moment beschrijven waarop je prettig samenwerkte met een collega?" → je krijgt verhalen, ervaringen

Let ook op de precieze woorden. "Hoe *kunnen* we..." suggereert dat je al weet dat iets kan werken. "Hoe *zouden* we..." opent voor mogelijkheden waarvan we niet weten of ze werken. Dat verschil bepaalt wat mensen denken dat een acceptabel antwoord is.

Ik noem dit de *deconstructed burger* methode: je begint bij het doel, werkt terug naar welke puzzelstukjes (ingrediënten) je nodig hebt, en ontwerpt dan vragen die elk puzzelstukje uit mensen halen.

De facilitatie-vraag komt voor de prompt-vraag. Ontwerp eerst de ervaring die goede input genereert. Pas dan denk je aan AI.

*Heb ik de input-ervaring ontworpen, of spring ik direct naar de AI-prompt?*

---

## Wat dit mogelijk maakt

Deze principes zijn niet alleen richtlijnen. Ze openen iets.

Er is nu intelligentie die je voorheen niet had. Alles wat je nodig hebt is een transcript en ideeën over wat je ermee wilt doen. Wat er daarna mogelijk is, is vrijwel eindeloos.

**AI maakt zichtbaar wat er al is.** Patronen in wat mensen zeiden, verbindingen die je live miste, de eigenaarschap die in hun woorden zit. Niet door iets nieuws toe te voegen, maar door te onthullen wat er al was.

**AI maakt participatie schaalbaar.** Wat voorheen alleen kon met kleine groepen (echt luisteren, iedereen horen, collectief tot iets komen) wordt mogelijk op grotere schaal. Niet door het menselijke te vervangen, maar door het te versterken.

**En het mensenwerk blijft.** AI kan analyseren, samenvatten, patronen herkennen. Maar de veiligheid in de kamer, het aanvoelen van het moment, het lezen van gezichten: dat blijft van ons. AI versterkt wat we kunnen, maar vervangt niet wie we zijn.

We staan aan het begin van iets. Wat kunnen we nog ontdekken over hoe we, ondanks onze verschillen, samen plannen maken die voor iedereen werken?

---
## De praktijk

Dat ontdekken begint met de praktijk. Deze principes zijn het kompas: de drie fases die volgen laten zien hoe je ze toepast.

**Fase 1: Begin:** *Ruwe olie.* Je eerste transcriptie maken, de precieze woorden vastleggen, en ontdekken hoeveel je uit een transcript kunt halen.

**Fase 2: Verdieping:** *Vergrootglas.* Patronen zichtbaar maken, live reflecties terugkoppelen, en leren hoe je met AI samenwerkt door feedback te geven.

**Fase 3: Schaal:** *Spiegel en brug.* Meerdere gesprekken vergelijken, groepsdynamiek doorgronden, en wijsheid laten opstapelen over tijd.

→ *[Begin de reis](fase-1-begin.md)*

---

*Dit is mijn perspectief, gebaseerd op mijn ervaring met AI in participatieve processen. Geen universele waarheid, maar een uitnodiging om mee te denken.*
